---
title:  Michael Bisping
date:   2019-05-12
tags: 
    - Bisping
    - MMA
    - UFC
---

**Datum narození**: 28. února 1979 <br>
**Země narození**: Kypr <br>
**Přezdívka**: The Count <br>
**Váhová kategorie**: Middleweight, dříve Light Heavyweight <br>
**Váha**: 84 kg <br>
**Výška**: 185 cm <br>
**Rozpětí paží**: 192 cm <br>
**Aktivní roky**: 2004-2018 <br>

## Základní údaje <br>
Michael Bisping je bývalý anglický zápasník MMA, který se momentálně věnuje komentování zápasů v organizaci UFC. Za 14 let kariéry se stal vítězem The Ultimate Fighter 3, UFC šampionem v middleweight (střední váze) a nadále zůstává jediným šampionem z Velké Británie. Ve své profesionální kariéře (i mimo UFC) zvítězil v 30 zápasech a jen 9 z nich prohrál. Typický je pro něj zápas v postoji, ale nebojí se jít se svým soupeřem ani na zem – je totiž držitelem hnědého pásku v brazilském jiu-jitsu. V červenci 2019 bude uveden do síně slávy UFC. <br>
## Kariéra <br>
Jeho zápasnická kariéra začala již v útlém věku. Už ve svých pěti letech začal s tréninkem jiu-jitsu. Ve svých 15 letech absolvoval amatérský turnaj s názvem Knock Down Sport Budo, kde byl styl zápasení podobný MMA. Se sportem si dal na rok pauzu a poté se začal věnovat boxu, kickboxu a karate. Většího úspěchu dosáhl jen v kickboxu, kde se stal šampionem polotěžké váhy. Jeho MMA debut se uskutečnil v organizaci Pride &Glory v roce 2004 a zvítězil submisí již po 38 vteřinách zápasu. Ve svém třetím zápase se stal šampionem polotěžké váhy a titul se mu podařilo několikrát obhájit. <br>
Roku 2006 se zúčastnil třetí série soutěže The Ultimate Fighter, a nakonec ji celou vyhrál. Díky tomuto vítězství získal smlouvu s UFC na šest zápasů. Jeho první zápas se uskutečnil téhož roku na turnaji UFC s pořadovým číslem 66. Jeho soupeřem byl Eric Schafer, kterého porazil v prvním kole na TKO (technické KO). První profesionální porážku si připsal po zápase s Rashadem Evansem o rok později. Do té doby měl rekord 14-0. Po této porážce a po radách ostatních se rozhodl přestoupit do nižší váhové kategorie, middleweight. Jeho první zápas v nové váhové kategorii skončil výhrou, když v prvním kole vyhrál nad Charlesem McCarthym. V roce 2009 byl vybrán jako jeden z trenérů v deváté sérii The Ultimate Fighter, druhým trenérem byl Dan Henderson, bývalý šampion dvou váhových kategorií v organizaci PRIDE. Vítěz tohoto zápasu měl získat šanci bojovat o titul, ale pro Bispinga skončil tento zápas porážkou. Jako trenér se opět ukázal ve 14 sérii. Po zápase s Vitorem Belfortem v roce 2013, kdy utrpěl zranění oka, byl nucen podstoupit operaci, kvůli které si musel dát roční pauzu. První zápas po návratu prohrál na body proti Timovi Kennedymu. Do povědomí fanoušků, kteří ho možná ještě neznali, se zapsal zápasem s legendárním Andersonem Silvou, který vyhrál na body, i když to vypadalo, že Bisping zápas prohraje. Oběma bojovníkům byla za tento zápas udělena cena Zápas večera. <br>
Poté, co se zranil Chris Weidman, bylo Bispingovi nabídnuto, aby se utkal o titul se stávajícím šampionem Lukem Rockholdem, ovšem zápas mu byl nabídnut jen 17 dní před jeho konáním. Bisping zápas přijal a vyhrál v prvním kole poté, co Rockholda knock-outoval. Stal se tedy šampionem střední váhy a prvním britským držitelem pásu. Jako bonus k titulu šampiona získal za tento výkon ocenění Výkon večera. Jeho vítězství je mnoha MMA odborníky považováno za jedno z největších překvapení v zápasech o titul v UFC. Nejen proto, že vzal zápas na poslední chvíli, ale také kvůli tomu, že proti Rockholdovi přes osmnácti měsíci prohrál. Titul obhájil proti Danu Hendersonovi o čtyři měsíce později. V zápase proti bývalému šampionovi, Georgesovi St-Pierrovi, Bisping prohrál a přišel o pás. Za tři týdny poté se do oktagonu opět vrátil, jako náhrada za Andersona Silvu, v zápase proti Kevinu Gastelumovi. Zápas prohrál na KO v prvním kole. V květnu roku 2018 oficiálně oznámil ukončení kariéry. <br>
Za svou kariéru pětkrát získal ocenění „Zápas večera“. V historii UFC je na druhém místě s největším počtem výher napříč váhovými kategoriemi (20).  <br>
## Osobní život <br>
Narodil se na britské vojenské základně na Kypru, protože jeho otec Jan byl členem britské armády. Ve svém mládí vystřídal mnoho povolání – byl například pracovníkem na jatkách, pošťákem či prodavačem. Bisping trpí strabismem, což je šilhání a jeho oči tedy při pohledu na objekt nesměřují stejným směrem. Tato oční vada byla výsledkem zranění v jeho zápase s Vitorem Belfortem v roce 2013. Se svou manželkou Rebeccou má 3 děti a jeden z jeho synů se věnuje wrestlingu. Zahrál si i několik menších filmových rolí, například v novém XXX. <br>

<img src="https://is.muni.cz/auth/www/488928/Michael-Bisping_obrazek.jpg" width="200" height="300 >