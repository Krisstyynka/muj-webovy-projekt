---
title:  "UFC"
date:   2018-06-06
tags: 
    - UFC
    - MMA
    - Historie
---

The Ultimate Fighting Championship (UFC) je americká společnost, která provozuje elitní profesionální soutěž ve smíšených bojových uměních – MMA. Společnost byla založena v listopadu roku 1993 v Las Vegas. V roce 2018 měla na kontě přes 400 zápasnických turnajů v různých koutech světa, ale nejčastěji v USA. Od roku 2001 je prezidentem UFC Dana White. Zápasí se ve 12 váhových kategoriích a jsou dána jasná pravidla zápasu. Uvaděčem těchto zápasů je již od roku 1996 Bruce Buffer, který proslul svou hláškou „IT'S TIME!“ <br>

První turnaj se konal roku 1993 v Denveru, v americkém státě Colorado. Záměrem prvních turnajů bylo najít nejefektivnější bojové umění. Mezi sebou soutěžili zástupci nejrůznějších bojových umění – boxu, thajského boxu, wrestlingu, jiu-jitsu, karate či juda. V té době neexistovaly žádné váhové kategorie ani žádná pravidla zápasu, jako je tomu dnes. Postupem času začali zápasníci přebírat efektivní techniky i z jiných bojových umění (například judista přidal techniku z jiu-jitsu) a díky tomuto propojení více stylů boje vzniklo dnešní smíšené bojové umění. <br>

HISTORIE <br>
Vše začalo tím, že podnikatel Art Davie přišel za scénáristou Johnem Miliusem a velmistrem jiu-jitsu Rorionem Graciem s návrhem na eliminační turnaj s osmi zápasníky, který měl nést název „War of the Worlds“ (Válka světů). Turnaj byl inspirován video-seriálem „Gracies in Action“, ve kterém se objevovali Gracieho studenti jiu-jitsu, kteří byli schopni porazit zápasníky jiných bojových umění. Turnaj se měl také skládat ze zápasníků s kořeny v různých bojových uměních, a ti se pak spolu měli utkat v zápase bez pravidel (no-holds-barred). Díky tomuto turnaji se mělo zjistit, jaké bojové umění je nejlepší. Za účelem vzniku televizní série, a s pomocí investorů, vznikla společnost WOW Promotions. Společnost Semaphore Entertainment Group (SEG), která se stal jedním z partnerů WOW Promotions, vymyslela název pro tuto show – Ultimate Fighting Championship. <br>

WOW Promotions společně se SEG produkovali první událost, později nazvanou UFC 1, která se uskutečnila 12. listopadu 1993 v Denveru. Turnaj se snažil odpovědět na divácké otázky, mezi kterými například bylo, zda je boxer schopen porazit wrestlera. V té době měla velká většina zápasníků zkušenost jen s technikami jednoho odvětví bojových sportů, což znamenalo značnou výhodu pro soupeře, kteří měli zkušenosti s více bojovými sporty. Na turnaji byli kupříkladu představeni kickboxer Patrick Smith, karate expert Zane Frazier, zápasník suma Teila Tuli či držitel černého pásu v brazilském jiu-jitsu, Royce Gracie (mladší bratr spoluzakladatele Roriona). Díky svým schopnostem, kterými donutil soupeře k sumbisi (vzdání se), se stal Royce Gracie prvním šampionem UFC. 

Kvůli tomu, že nebyly žádné váhové kategorie, zápasníci často čelili o hodně těžším či vyšším soupeřům. Mnoho zápasníků ale věřilo, že se správnou technikou boje je možné přemoct většího soupeře. O tom je přesvědčil již zmiňovaný Royce Gracie, který vážil jen 75 kg a vyhrál 3 ze 4 zápasů.  <br>
V dubnu 1995, po turnaji s názvem UFC 5, Davie a Gracie prodali svůj podíl SEGu a tím zaniklo WOW Promotions. Davie ale i přesto pokračoval dál se SEGem, kde se stal komisařem a dohazovačem zápasů. <br>
I přesto, že UFC používalo slogan „zde nejsou žádná pravidla", tak i přesto nějaká pravidla existovala. Zakázáno bylo například kousání, píchání do očí, údery do rozkroku či tahání za vlasy. Ze začátku mělo UFC reputaci extrémně násilné události, ale v dnešní době je takové vnímání ojedinělé. UFC poté změnilo formát – místo vyřazovací turnaje, kde vítěz musel zápasit několikrát za večer, se přešlo k „single“ zápasům, které znamenaly, že zápasník měl vždy jen jednoho soupeře, bez ohledu na to, zda zápas vyhrál, nebo prohrál. <br>

V roce 1996 senátor John McCain vedl kampaň, která se týkala zrušení těchto turnajů, protože podle jeho slov se jednalo o „lidské kohoutí zápasy. Celkem 36 států poté zakázalo na svém území tento styl boje (no-hold-barred). V reakci na tyto zákazy a kritiku se UFC rozhodlo spolupracovat se státními atletickými organizacemi a přepracovat svá pravidla. UFC zavedlo váhové kategorie, kola na 5 minut, povinnou výbavou se staly rukavice a zakázány byly kopy do hlavy ležícího zápasníka. UFC komisař Jeff Blatnick a rozhodčí John McCarthy cestovali po celé zemi a snažili se pomocí vzdělávání změnit panující představy o tomto sportu. Díky těmto cestám se postupně začaly objevovat státy, které byly ochotny na svém území povolit MMA zápasy s kodifikovanými pravidly. <br>

Na konci roku 2000, když byla firma SEG na pokraji bankrotu, přišli se svou nabídkou na odkup manažeři Station Casinos, bratři Frank a Lorenzo Ferttita, a jejich obchodní partner, Dana White. O měsíc později, v lednu 2001, odkoupili UFC za 2 miliony dollarů a vytvořili Zuffa, LLC jako mateřský subjekt, který ovládal UFC. Po této transakci následoval růst popularity, částečně díky větší reklamě, sponzorům, prodeji DVD a k návratu k pay-per-view. Zajistili také první televizní smlouvu se stanicí Fox Sports a ta se poté v červnu 2002 stala první televizní stanicí, která odvysílala turnaj MMA. 

I přes tento úspěch byla stále Zuffa, LLC v mínusu. Majitelé se proto rozhodli, že by UFC mělo mít svou vlastní reality show. Tato reality show nesla (a stále nese) název The Ultimate Fighter a začínající zápasníci v ní mezi sebou zápasí o smlouvu s UFC. Jako trenéři vystupují současní nebo bývalí zápasníci této organizace. V lednu 2005 stanice Spike odvysílala první sérii s názvem The Ultimate Fighter 1, která okamžitě sklidila obrovský úspěch. O úspěchu u diváků svědčí i to, že do roku 2019 bylo odvysíláno již 28 řad této reality show. <br>

Zatím posledním velkým milníkem v historii UFC se stal 16. listopad 2012, kdy Dana White potvrdil podepsání první ženské zápasnice, kterou se stala Ronda Rousey. V této době má UFC podepsáno více než 70 ženských zápasnic z celého světa. <br>




**Momentální šampioni** <br>

**Muži** <br>
1. Muší váha (flyweight) – Henry Cejudo <br>
2. Bantamová váha (bantamweight) – momentálně bez šampiona <br>
3. Pérová váha (featherweight) – Max Holloway <br>
4. Lehká váha (lightweight) – Khabib Nurmagomedov <br>
5. Welterová váha (welterweight) – Kamaru Usman <br>
6. Střední váha (middleweight) – Robert Whittaker <br>
7. Polotěžká váha (light-heavyweight) – Jon Jones <br>
8. Těžká váha (heavyweight) – Daniel Cormier <br>

**Ženy** <br>
1. Slámová váha (strawweight) – Jéssica Andrade <br>
2. Muší váha (flyweight) – Valentina Shevchenko <br>
2. Bantamová váha (bantamweight) – Amanda Nunes <br>
3. Pérová váha (featherweight) – Amanda Nunes <br>





